.. _predgovor:

=========
Предговор
=========

Физички поткрепљене неуронске мреже (*Physics-informed neural networks* - PINN) или на српском језику ФПНМ су тип универзалних функција апроксимације које могу да граде знање било ког физичког закона који се може описати парцијалним диференцијалним једначинама, а који важи над неким скупом улазних података. Обичне неуронске мреже нису довољно робусне у већини случајева када се везују за математички исказане законе у биологији, механици, електротехници, итд. С сруге стране, код ФПНМ мрежа, претходно знање општих физичких закона се у преоцсу тренирања неуронских мрежа поставља као регуларизациони агент који ограничава простор дозвољених решења, што повећава тачност апроксимиране функције. На овај начин, уграђивањем физичких закона описаних парцијалним диференцијалним једначинама у неуронску мрежу добијамо побољшање, што олакшава алгоритму учења да добије што тачније решење и да добро генерализује, чак и са веома малом количином тренинг тачака.

Традиционално, за решавање (система) диференцијалних једначина нумеричким путем, деценијама се користе класичне методе, као што су метода коначних разлика (енг. *Finite Difference Method*), метода коначних елемената (енг. *Finite Element Method*), метода коначних запремина (енг. *Finite Volume Method*), итд. Упркос њиховој популарности, све ове методе имају и нека ограничења. То су, пре свега, два значајна проблема. Први је велика рачунска комплексности, а други асимилација екстерних извора података добијених мерењем на моделованом систему. Таокђе, решавање инверзних проблема тј. претрага непознатих или несигурних параметара класичним методама постаје готово немогућа за иоле комплексније проблеме из инжењерске праксе. PINN мреже нуде једноставне и флексибилне механизме који све ове проблеме узимају у обзир од почетка, самим својим концептом. 

Овај практикум је настао из мотивације да се овом релативно новом концепту (први пут публикован 2017. године од стране `Raissi et al. <https://maziarraissi.github.io/PINNs/>`_) посвети дужна пажња на српском говорном подручју и тиме у одређеној мери снизи баријера за улазак у ову "хибридну" област на граници између нумеричког моделовања и машинског учења. Проближавањем ове две области би се, по мишљењу аутора, пуно тога добило. Физичари и инжењери би добили флексибилан алат за приближно решавање директних и инверзних проблема који им омогућава да брзо провере хипотезе, интегришу мерења и идентификују параметре. С друге стране, истраживачима из поља машинског учења се нуди начин да већ постојећа знања на релативно једноставан начин интегришу у своје, до сада чисто статистичке, моделе и тиме им побољшају поузданост и могућност предвиђања. 

Збирка се састоји из детаљно постављених и решених примера из праксе аутора и сарадника. Дотакли смо проблеме из области класичне механике, провођења топлоте и неке једноставније хидролошке проблеме. Такође предлажемо начине за интеграцију мерења и оптимизацију хипер-параметара попут броја слојева и неурона у неуронској мрежи, активационих функција итд. Аутор се захваљује сарадницима Центра за рачунарско моделовање и оптимизацију (ЦЕРАМО) `Природно-математичког факултета у Крагујевцу <https://www.pmf.kg.ac.rs/>`_. 

      
   | У Крагујевцу,
   | децембар 2022. године
      
      -- аутор
